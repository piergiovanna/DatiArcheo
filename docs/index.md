# [Workshop 20 gennaio 2023](https://www.dcuci.univr.it/?ent=seminario&id=5841&lang=it)

## La produzione dei dati e contenuti archeologici tra Linee guida per l'archeologia preventiva, diritto d'autore e codice dei contratti pubblici

A pochi mesi dal recepimento della Direttiva (UE) 2019/790, dall'uscita delle Nuove Linee guida dell'archeologia preventiva e dalla Legge 78/2022 (Delega al Governo in materia di contratti pubblici), l’obiettivo di questo workshop è di offrire a tutti, specialisti del settore e non, un incontro formativo e informativo.
Focus del workshop saranno i dati e contenuti archeologici, la loro produzione, digitalizzazione e divulgazione. Esperti di ambito giuridico e amministrativo tratteranno le recenti modifiche normative e risponderanno alle domande del pubblico.

Il workshop è organizzato nell'ambito del Laboratorio di Progettazione web per i Beni Culturali, in collaborazione e con il contributo dell'associazione **[Wikimedia Italia](https://www.wikimedia.it/)**. E' il secondo di due workshop dedicati agli aggiornamenti normativi del 2022 relativi ai beni culturali. Il primo si è tenuto il 4 novembre 2022 ed è disonibile a [questo link](https://piergiovanna.github.io/DigitalBeniCulturali/). 
 
## Programma e slide degli interventi

### Introduzione al workshop
#### Slide dell'intervento
* [Grossi introduzione](https://github.com/piergiovanna/DatiArcheo/blob/main/Grossi-introduzione.pdf)

#### Relatrice: Piergiovanna Grossi
Docente a contratto presso l’Università di Verona, libera professionista, membro di Wikimedia Italia e Gfoss.it presso cui promuove la libera circolazione della conoscenza nell’ambito dei beni culturali e in quello geografico.

### Il DPCM 14 febbraio 2022 e le nuove modalità di redazione della VIARCH. problematiche, prospettive e opportunità in materia di apertura dei dati
Con il DPCM 14 febbraio 2022 sono state emanate le nuove Linee Guida in materia di archeologia preventiva, previste
dal Codice degli Appalti. Le linee Guida, oltre a dettagliare fasi e tempistiche della procedura, introducono l'utilizzo di
un applicativo GIS per la redazione dello studio preliminare di cui all'art. 25. c. 1 del Codice (comunemente detto
VIARCH). La finalità di tale innovazione è da individuarsi nella volontà di standardizzare la modalità di descrizione e
rappresentazione dei dati raccolti, in vista della loro pubblicazione sul Geoportale Nazionale dell'Archeologia.
#### Slide dell'intervento
*  [Boi linee guida VIARCH](https://github.com/piergiovanna/DatiArcheo/blob/main/Boi-Verona20gennaio2023_GNA_def.pdf)

#### Relatrice: Valeria Boi
Archeologa delle province romane e dottore di ricerca in metodologia della ricerca archeologica. Dal 2017
è funzionaria archeologa presso l'Istituto Centrale per l'Archeologia. Si occupa in particolare di standardizzazione e
apertura dei dati archeologici; per l’ICA si occupa della realizzazione del Geoportale Nazionale per l’archeologia e ha
partecipato alla stesura delle linee guida per l’archeologia preventiva.

### Archeologia preventiva e valorizzazione: il sito longobardo di Monticello di Fara
Tra settembre e dicembre 2020 in località Monticello di Fara, Sarego (VI), è stato indagato un cimitero di età
longobarda individuato durante le attività di archeologia preventiva condotte dalla Soprintendenza Abap di Verona,
Rovigo e Vicenza per la realizzazione di un nuovo acquedotto. In questa sede si presenteranno le diverse fasi del
progetto che ha coinvolto a vario titolo soggetti e pubblici e privati e ha permesso a poco più di un anno dalla fine delle
prime indagini di restaurare, catalogare, esporre al pubblico i materiali riportati in luce, tra i quali spicca la cosiddetta
tomba del cavaliere di Monticello di Fara; il progetto si è concluso con la pubblicazione di volume divulgativo dedicato
all'importante scoperta andato in stampa a novembre 2022.
#### Slide dell'intervento
* [Cenci VIARCH un caso esempio](https://github.com/piergiovanna/DatiArcheo/blob/main/Cenci-Viarch_presentazione_workshop_Verona.pdf)

#### Relatrice: Claudia Cenci
Archeologa classica con interessi di ricerca nel campo della coroplastica votiva, ha maturato
un'esperienza ventennale presso il MIC occupandosi sia di attività di valorizzazione che di tutela. Già funzionario
archeologo presso la Soprintendenza Abap di Verona, Rovigo e Vicenza con competenze su Vicenza e provincia, ha
diretto le attività di scavo di numerosi cantieri connessi ad opere pubbliche, ha curato diversi progetti di valorizzazione
e le pubblicazioni "Verona e le sue strade" (2019) e "Il cavaliere longobardo di Monticello di Fara" (2022). Dal 2021 è in
servizio presso la Direzione Generale ABAP, dove si occupa delle procedure di tutela archeologica in particolare della
Campania e collabora con la Soprintendenza Speciale per il PNRR.

### I diritti sulla documentazione archeologica
L’intervento tratta le norme che prevedono diritti sulla documentazione archeologica e sulla loro circolazione (Legge
633/1941, Decreto Legislativo 42/2004, ecc.) anche alla luce delle recenti modifiche normative.
#### Slide dell'intervento
* [Ciurcina documentazione archeologica diritti](https://github.com/piergiovanna/DatiArcheo/blob/main/Ciurcina-diritti_documentazione_archeologica.pdf)

#### Relatore: Marco Ciurcina
Avvocato in Torino, opera nel campo del diritto commerciale e contrattuale, diritto dell'Information
Technology, diritto d'autore, brevetti e marchi, in particolare con focus su software libero, contenuti e dati aperti.
Docente in "Diritto ed etica della comunicazione" presso il Politecnico di Torino. Attivamente impegnato per la
promozione del software libero e dei diritti fondamentali nel digitale. 

### Dati archeologici e titolarità dei contenuti proteggibili tra legge e contratto
L'intervento tratta i rapporti tra fonti legali e contrattuali nella titolarità dei contenuti proteggibili con riguardo ai dati
archeologici, analizzando forme e limiti di trasferimento e gestione dei relativi (ed eventuali) diritti esclusivi afferenti lato
sensu alla proprietà intellettuale.
#### Slide dell'intervento
* intervento senza slide

#### Relatore: Bernardo Calabrese
Professore Associato di Diritto Commerciale presso il Dipartimento di Scienze Giuridiche
dell'Università di Verona, è titolare di insegnamenti di Diritto della Proprietà Intellettuale in vari corsi di laurea.

### Dati e appalti nel settore dei beni culturali e archeologici
L'intervento tratta il regime dei dati acquisiti e prodotti nell’ambito di appalti pubblici, con particolare riferimento alla
verifica preventiva dell’interesse archeologico. Nel corso dell’intervento sarà esaminata la normativa contenuta nel D.
Lgs. n. 50/2016 e saranno delineati gli scenari evolutivi alla luce della recente pubblicazione dello schema di nuovo
Codice dei Contratti Pubblici.
#### Slide dell'intervento
* in attesa di caricamento

#### Relatore: Ernesto Belisario
Avvocato, Senior Partner dello Studio E-Lex e Segretario Generale dell’Istituto per le politiche
dell’innovazione. È specializzato in diritto amministrativo. Si occupa di diritto delle tecnologie, protezione dei dati
personali, innovazione e apertura delle pubbliche amministrazioni. Su questi temi è autore di numerose pubblicazioni e
docente in master e corsi di formazione e specializzazione. È curatore del progetto lapadigitale.it ed è stato tra i
promotori di Foia4Italy.

 <br> 
 
 Annuncio e Locandina del workshop
* [Annuncio](https://www.dcuci.univr.it/?ent=seminario&id=5841&lang=it)
* [Locandina](https://www.dcuci.univr.it/documenti/Seminario/documenti/documenti890913.pdf)
